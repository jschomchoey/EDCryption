แอปเปิลแจ้งนักพัฒนาแอปว่า App Store ใหม่ที่จะรองรับเฮดเซต Vision Pro จะนำแอปจาก iPhone และ iPad ที่รองรับขึ้นสโตร์ใหม่นี้เป็นค่าเริ่มต้น (default) โดย App Store ใหม่นี้จะเริ่มเปิดให้ใช้งานพร้อมกับอัพเดตของ visionOS เบต้า ในช่วงปลายปี

แอปเปิลบอกว่าเฟรมเวิร์กส่วนใหญ่ที่มีใน iPadOS และ iOS มีรวมใน visionOS อยู่แล้ว ทำให้แอปแทบทั้งหมดของ iPad และ iPhone สามารถรันบน visionOS ได้ นักพัฒนาจึงไม่ต้องทำอะไรเพิ่มเติม แต่หากแอปมีปัญหาไม่รองรับ จะมีการแจ้งผ่าน App Store Connect ให้แก้ไขเพื่อให้รองรับการใช้งานกับ visionOS นักพัฒนาสามารถทดสอบความเข้ากันได้ใน simulator ของ visionOS บน Xcode 15 beta

นอกจากนี้แอปเปิลยังแนะนำนักพัฒนา หากต้องการปรับปรุงแอปให้ได้ประสบการณ์เต็มรูปแบบบน visionOS ก็สามารถสร้างแอปด้วย visionOS SDK ซึ่งจะเพิ่มเติมวัตถุ 3D เข้ามาในแอป สำหรับอินพุทดวงตาและมือได้ด้วย